---
---
Redovisning kmom06
=========================

Kmom06 hade en hel del intressant material som jag uppskattade att läsa, dock var mycket repetitivt, vilket kändes slösaktigt och gjorde att jag tappade fokus. Jag anser att det utan problem går att reducera de olika källorna till kursmomentet. Jag varvade läsningen med föreläsningarna vilket gav en bra variation och det gör jag gärna om, under förutsättningen att föreläsningarna har varit när jag håller på med momentet.
Efter att ha gått igenom materialet började jag att arbeta med uppgifterna för ME-sidan, då jag generellt har upplevt analysuppgifterna som enklare. Min första tanke var att jag ville lägga in ett runt element ovanpå flash-bilden, men insåg rätt snart att jag känner mig väldigt begränsad av ramverket då jag fortfarande inte kan styra det till fullo. Jag valde därför att bygga vidare från de teman jag tidigare använt, men gjorde justeringar och anpassade sidan för att centrera mer runt flashbilden och dess textur.  

Jag uppskattade att läsa om designelement och principer, det gav mig konkreta termer kring mycket som jag tror kommer finnas användning för i framtiden i samtal med designers med flera. Jag upplevde att jag fick ord att prata och förklara vad jag gör och även hjälp kring vad som kan saknas på min sida när min design känns platt och ofärdig.
Analysuppgiften för det här momentet var spännande och gav en hel del insikter. Det var intressant att göra den individuellt och jag har verkligen kommit att uppskatta analyserna som små avbrott och pauser i allt kodande. Jag ser fram emot att göra den analysuppgift som tillhör projektet sen.  

Det starkaste som jag tar med mig ifrån den analys jag gjorde är att grids nog är vanligare än vad jag trott, vilket även leder till en slags stilla acceptans i att jag kommer behöva acceptera och jobba med dem. Grids för mig har hittills varit något jobbigt och tufft, något jag gör bara för att jag måste, men det syns tydligt att de kan hjälpa producera riktigt bra resultat. TIL för det här momentet blir just den lärdomen, att se grids som ett vertyg och inte ett jobbigt måste. Det handlar bara om att lära sig hantera elementen inom det, och färdighet kräver övning.  

Gällande de två teman jag byggt för det här momentet så hade jag på ett sätt velat lägga mer tid på dem båda och verkligen utforska design med hjälp av de lärdomar jag fått från kursmomentet, men jag tog beslutet att försöka bli klar för att kunna göra precis just det under projektet istället. Båda temana hade lite av en startsträcka för mig och det tog en stund innan jag bestämde mig för vad jag ville göra. När jag väl satte igång utvecklades de fint, även om jag fortfarande känner att ramverket sätter käppar i hjulet för mig gällande vad jag vill göra så kände jag ändå att jag kunde utveckla min design vidare efter att ha läst materialet i kapitlet. Jag känner att jag i och med viljan att gå viadre också fick öva på att aktiskt väga mängden tid arbetet med en viss del tar, mot hur pass mycket resultatet kommer att påverka helhetsbilden.  

Gällande “the final touch” så tror jag att mycket handlar om att hela tiden försöka utvärdera det man skapar med nya ögon, för att på så sätt faktiskt kunna besluta när man är färdig. Ta en paus, backa några steg, be om feedback för att sedan kunna utvärdera på nytt vad som behövs för att skapa den slutgiltiga, balanserade designen.   
