---
---
Redovisning kmom01
=========================

Det här är min första kontakt med ramverk och alla de verktyg som vi installerat för att kunna genomföra kursen. Jag fann en rätt stor frustration i det här kursmomentet då det var krångligt att installera alla olika verktyg och jag strulade länge med att få till både composer, ssh-nycklarna och slutligen med att hela htdocs inte ville synas på varken lokalserver eller studentservern. Det känns som att förutsättningarna för att kunna börja jobba tar otroligt lång tid i förhållande till det faktiska arbetet och alla de stoppen är riktigt svåra att vänja sig vid. Det är också extra lurigt då jag inte besitter kunskapen för att felsöka de här sakerna, så när de uppstår, står jag handfallen och kliar mig i huvudet. I fallet med htdocs visade det sig vara ett s som smugit sig in på en rad, och att en enda karaktär kan ställa till med så mycket trassel både fascinerar och skrämmer mig lite. Jag inser att detta antagligen kommer vara en del av arbetslivet sen, om än i (förhoppningsvis) mindre omfattning.  

Jag uppskattade den videoserie man kan följa för momentet väldigt mycket, de är tydliga och korta vilket hjälper mycket den stund som uppgiften kändes överväldigande.
Den enda egentligen förutfattade meningen inom det här området jag kommer på att jag har, är att det är svårt att få till så att hemsidan beter sig rätt för alla webbläsare. I övrigt känns det som en viktig kurs där designen och användbarheten är något som gör att hemsidan står eller faller. Jag tror att jag hade hoppats på en lite mindre teknisk kurs, men jag är ändå mycket nyfiken på vad kursen kommer att erbjuda och ser fram emot att dyka ner i CSS.  

CSS-uppgiften kändes väldigt rolig! Jag har fortfarande lite problem att greppa logiken i strukturen då jag ännu inte hunnit greppa mönstret i hur jag kodar och varför vissa saker går före andra. Jag klurade en del i början men det kändes dock som att jag förstod mer och mer under momentet och jag ser verkligen fram emot att fortsätta jobba med detta och få utökad förståelse för språket! Jag valde att göra sidan förhållandevis lik originalet då det kändes som en bra utmaning och då vissa class-namn hade förvirrat till det om man börjat flytta runt.  
  
TIL för detta moment är att aldrig underskatta tiden det tar för installationer i KMOM01. Jag hade trassel med installationer i de förra kurserna också och det är verkligen svårt när man inte förstår till 100% vad det är man gör. Till nästa KMOM01 kommer jag att ladda upp med snacks och te och en stor portion tålamod.
