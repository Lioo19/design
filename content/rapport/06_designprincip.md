---
---
Analys Designprinciper 
=========================

Denna uppgift syftar till att analysera tre olika hemsidor och deras design. Målet är att undersöka huruvida det går att återfinna designelement och designprinciper i de utvalda sidorna, samt att i övrigt utvärdera designen på hemsidan med stöttning av det som kursmoment 06 i kursen Teknisk Design på Blekinge Tekniska Högskola behandlar.

Urval
-----------------------
Urvalet av denna rapport funderades på en bra stund innan det till slut föll på tre museum och deras hemsidor. Tidigare under utbildningen har jag varit inne och tittat på olika museums hemsidor (som stöttning i designen för min egen BMO i kursen HTML, CSS och PHP) och fann flera av dem intressanta ur ett designperspektiv. Jämförelsen mellan tre olika sidor inom samma område kändes fortsatt intressant och att se hur olika museum med olika inriktning och målgrupp har valt att lägga upp sin design kändes lockande, varpå valet blev självklart. De tre musem valen föll på blev Tekniska museet[[1](https://www.tekniskamuseet.se/en/)], Vasa Museet[[2](https://www.vasamuseet.se/en)] samt Fotografiska [[3](https://www.fotografiska.com/)] då dessa tre alla är museum jag besökt och uppskattar.

Metod
-----------------------
För att titta närmare på uppgiftsbeskrivningen för denna uppgift hänvisas läsaren till kursens hemsida på [dbwebb](https://dbwebb.se/uppgift/utvardera-webbplatsers-designprinciper).

För att kunna genomföra analysen i denna uppgift har information om designprinciper och element hämtats från canva.com [[4](https://www.canva.com/learn/design-elements-principles/)] samt Visual Literacys artikel om designprinciper [[5](https://dbwebb.se/article/vl.pdf)]. För att skapa en överblicklig uppfattning om designelement och principer har även wikipedias arikel om detta använts. [[6](https://en.wikipedia.org/wiki/Visual_design_elements_and_principles)]  
För att fånga bilderna på hemsidorna har jag använt verktyget Full page screen capture [[7](https://mrcoles.com/full-page-screen-capture-chrome-extension/)].


Resultat
-----------------------  

__Tekniska Museet__  
Tekniska museets hemsida hälsar dig välkommen med ett mörkt tema med skarpa kontraster. På förstasidan hamnar fokus på loggan, knappen som informerar besökaren om att det går att köpa biljetter online samt bilden i mitten av sidan som informerar besökaren om den nuvarande utställningen "Making machines human".  
Sidans design är modern med skarpa kontraster och smart användning av  accentfärger för att styra besökarens blick runt sidan. Det finns även en tydlig koppling till det tekniska som museet representerar, både i loggan som består av små kvadrater som tillsammans formar ordet "TEKNISKA", men även i användningen av kontrasterna och sans-serif typsnitt, vilket förstärker förståelsen för museets inriktning. Dessutom skapas en koppling till datorer och teknik genom vitt på svart bakgrund, då detta lätt kan kopplas till kodning och hur terminaler har sett ut under tidens gång.  
Sidans komposition är välbalanserad och det har med stor sannolikhet använts ett grid-system vid skapandet av designen, då sidan generellt är uppdelad i två, tre eller fyra kolumner. Genom att placera bilder med stor kontrast centrerat på sidan utnyttjar de kontraster för att se till att besökarens blick håller sig centrerar på siten. Det finns även en tydlig heiraki på framförallt förstasidan, där de första elementen som möter besökaren är betyligt större och blir sedan mindre och mindre ju längre ner på sidan besökaren kommer. Ett fåtal linjer förekommer på väl valda ställen, där information behöver separeras för att inte blandas ihop.     
På undersidorna växlar färgtemat till ljus bakgrund istället för mörk, vilket gör det lättare att ta till sig den praktiska informationen kring museet.  

[FIGURE src="image/Tekniska museet.png" class="screenshot" caption="Tekniska museets hemsida"]  

__Vasa Museet__  
Vasamuseets hemsida möter besökaren med en kort, informativ text om vad Vasa är, med Vasaskeppet som bakgrundsbild. Därefter finns praktisk information för öppettider samt om något särskilt försiggår på museet idag. Då detta är ett väldigt specifikt museum används detta för att snärja besökaren som inte tidigare haft någon kontakt med Vasas historia.
Även denna sida använder sig av ett modernt tema med kontraster, om än lite svagare sådana. Temat är ljust, de (kanske lite för) många accentfärgerna går ihop med färgen på bilden av Vasaskeppet och den generella designen håller skarpa kanter. Dock används en serif-font till rubrikerna på sidan, vilket kopplar till att detta är ett museum som blickar bakåt i tiden.  
Designen för sidan säger egentligen inte något särskilt om just Vasaskeppet, utan håller rena, enkla linjer som inte gör speciellt mycket väsen av sig. Detta ger hemsidan en generell och aningens intetsägande profil, åtminstone jämförd med de två andra sidorna.  
Lite längre ner på förstasidan har man använt sig av repetition och bilder för att skapa ett symmetriskt rutsystem med bilder och information om vartannat. Mönstret förändras i och med fönsterstorleken och de har skapat en effektiv skalning för mindre skärmar.  
Undersidorna har med största sannolikhet baserats på ett grid, där komposition, balans och skala tagits väl i åtanke. Med hjälp av dessa element presenterar de en artikel i fokus och omger den med länkar till andra artiklar inom området. Man har även använt en hover-effekt med transparens och ytterligare text som lockar besökaren att klicka vidare in på artikeln.  


[FIGURE src="image/vasamuseeum.png" class="screenshot" caption="Hemsida för Vasa Museet"]  

__Fotografiska__   
Fotografiskas hemsida hälsar besökaren med en kort video på Pentti Sammallahti som är en av utställarna just nu. För att komma vidare behöver besökaren klicka på en pil som leder hen ner till resten av hemsidan.  
Fotografiskas väldigt moderna hemsida präglas av bilder, vilket är föga förvånande då det trots allt är ett museum för fotografi, och lyckas med att fånga besökarens uppmärksamhet och inspirera till ett besök. De har valt ett mörkt tema som låter bilderna ta stor plats, och placerat bilderna med hjälp av ett grid. Balansen och dispositionen på sidan är väl avvägd, där den första bilden är precis dubbelt så stor som de två på höger sida om skärmen, vilket skapar en asymmetri i balans. När besökaren skrollar på sidan är det endast de högra bilderna som rör sig, till vänster förblir det stora bildspelet kvar och låter besökarens fokus ständigt återkomma till det Fotografiska har valt att visa upp här.  
Fotografiska använder skala, färg och repetition för att skapa ett helhetsintryck som vidhåller fokus på det som de anser vara viktigast, nämligen just fotografierna. På de flesta ställen används serif fonter med namn på konstnärer med mera har sans serif, vilket går i linje med hur de visar upp konsten i museet, där informationen är i serif och konstnären i sans-serif.  
Undersidorna följer samma tema men har en annan disposition då mer text kräver det. Bilderna tillåts fortfarande ta väldigt mycket plats och fortsätter att vara i fokus, vilket jag anser ger precis rätt känsla för besökaren.    
[FIGURE src="image/Fotografiska.png" class="screenshot" caption="Hemsida för Fotografiska"]  

Analys
-----------------------
Något som tydligt återspeglas i alla tre museums hemsidor är användandet av struktur och grids, just för att kunna fånga intresse med bilder och förmedla mycket (men kortfattad) information till besökarna. Alla tre hemsidor har ett tungt bildfokus för att väcka nyfikenhet och för att locka besökare till deras lokaler. I mina ögon har de alla val att strukturera och balansera upp sidorna på ett väl genomtänkt sätt där de varsamt guidar läsaren vidare genom siten.  
Användning av färg och form är även den genomtänkt och det är uppenbart att den finns till för att underlätta för besökaren att hitta på hemsidan. Fotografiskas sida är lite mer bildtung än de andra, vilket också speglar museets inriktning, medan tekniska museet flirtar med tekniken och Vasamuseet håller det enkelt och tydligt.  

De som har designat hemsidorna är med all säkerhet väl medvetna om både designelement och designprinciper. Whitespace är väl utplacerat, man har skapat balans på de olika sidorna och deras undersidor och avvägt precis hur mycket information besökaren ska mötas av på de olika platserna. Användandet av grids, färger, repetition och direktion skapar hemsidor som är levande och väl anpassade för den målgrupp museet vänder sig till. Med största sannolikhet har de alla tre lagt stor vikt vid att utveckla en webbplats som är lättnavigerad och informativ. Fotografiskas hemsida upplevs mer riktad till designmedvetna och är den sida som har minst information och minst tydlig användbarhet, vilket fungerar väl ihop med de som siten riktar sig till. Vasa museet har däremot betydligt mer information redan från start för att nå familjer, äldre och turister, som har mer tid för museer än den moderna människan som är fast i ekorrhjulet.

Något som jag upplever intressant är att det hittills inte dykt upp några direkta avvikelser från designprinciperna, utan sidorna följer dessa rätt av. Inte så underligt egentligen kanske, principerna är ju satta av en anledning och de är gjorda för att vara ett recept på en god design, och det upplever jag är en soppa de tre olika sidorna lyckats bra med att tillaga.

Referenser
-----------------------
[1, Tekniska Museet](https://www.tekniskamuseet.se/en/)  

[2, Vasa Museet](https://www.vasamuseet.se/en)  

[3, Fotografiska](https://www.fotografiska.com/)  

[4, canva.com](https://www.canva.com/learn/design-elements-principles/)  

[5, Visual Literacy](https://dbwebb.se/article/vl.pdf)  

[6, wikipedia om designelement och principer](https://en.wikipedia.org/wiki/Visual_design_elements_and_principles)

[7, Full Page Screen Capture](https://mrcoles.com/full-page-screen-capture-chrome-extension/)


Övrigt
-----------------------

Rapporten är ett självständigt arbete, skriven av Linnéa Olofsson för kursmoment 06 i kursen Teknisk Design 7.5 hp.
